---
layout: post
category: CLANKY
title: 'Ostravští Piráti se budou dál podílet na vedení města, koalice ANO, SPOLU a Pirátů pokračuje'
date: 2022-09-27
authorId: jana.ozanova
image: posts/koalicni-smlouva-magistrat-2022.jpg
tags:				
  - Ostrava
  - Magistrát
  - Vzdělávání			
  - Kultura
  - Andrea-Hoffmannová
  - David-Witosz
  - Rostislav-Řeha
---

Ostrava, 27. září 2022 – **Ostravští Piráti dnes podepsali koaliční smlouvu o vedení města Ostravy a budou tak další 4 roky pokračovat v práci, kterou odvedli v minulém volebním období. Nově vzniklou koalici tvoří s hnutím ANO a koalicí SPOLU (ODS, KDU-ČSL, TOP09). Na křeslo náměstkyně primátora Tomáše Macury znovu usedne Andrea Hoffmannová, na starosti bude mít školství a nově také kulturu. Opouští tak gesci sportu, kterou s čistým štítem předává náměstkovi z ODS. V zastupitelských lavicích města dále zasednou Piráti David Witosz a Rostislav Řeha.**

<hr />
> „V minulých 4 letech jsme s kolegy na odboru školství a sportu odvedli spoustu práce, za což všem patří velký dík. Těší mě, že ostravské školství můžu dál rozvíjet a posouvat tím správným směrem. Nově mi připadne gesce kultury, která si v Ostravě rozhodně zaslouží pozornost a podporu města. Ostravskému sportu budu dál už jenom fandit a věřím, že můj nástupce bude pokračovat v nastaveném trendu,"

komentuje Andrea Hoffmannová svou staronovou účast ve vedení Ostravy.

Cílem Pirátů ve školství bude prosazovat moderní přístupy a také odborné pozice na školách (školní psycholog, sociální pedagog), aby se učitelé mohli naplno věnovat dětem a jejich potřebám. Nově zvolená náměstkyně chce i nadále podporovat alternativní vzdělávání. Po vzniku waldorfského campusu a montessori tříd zřizovaných obvody bude dál rozvíjet tyto i další alternativní formy (dětské skupiny, lesní školky, podpora Scio škol apod.).

Piráti podpoří také vznik dalších školních parlamentů, čtenářskou gramotnost (například v boji s dezinformacemi), kritické myšlení, digitální kompetence i environmentální vzdělávání. Pokračovat budou dál i v projektu “Fajne školní bistro” a dál budou vylepšovat stravování ve školních jídelnách, včetně veganské kuchyně a různých diet.

V oblasti kultury pak chtějí dokončit klíčové investice jako je koncertní hala, vědecká knihovna nebo muzeum paměti. Zasadí se o to, aby se klíčové kulturní projekty z grantů prezentovaly široké veřejnosti.

> „Budeme podporovat rozmanitost kulturních aktivit a akcí tak, aby si každý našel to své. Nechceme rozhodovat o podpoře či nepodpoře kulturní činnosti na základě vlastních preferencí, ale s cílem zajistit širokou nabídku akcí v rámci různých forem umění, ať je to hudba, divadlo, pohyb, výtvarné či vizuální umění. Jak jsme deklarovali v našem programu, chceme, aby Ostrava byla moderním evropským městem. Budeme se proto soustředit na podporu vzdělanosti, kultury a komunitního a spolkového života,"

dodává ostravská náměstkyně pro školství a kulturu.

---

Úvodní obrázek zdroj: [Rostislav Řeha]({{'rostislav-reha' | prepend: '/lide/' | relative_url}}) /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
