---
layout: post
category: CLANKY
title: 'Piráti: „Uzavření dětského oddělení ve Frýdku-Místku je hazard se životy dětí! Náměstek Gebauer by měl rezignovat.”'		
date: 2022-04-05
authorId: jana.ozanova
image: posts/igor-korc-vondrak-gebauer.jpg
tags:					
  - Moravskoslezský kraj
  - Frýdek-Místek			
  - Zdravotnictví
  - Zuzana-Klusová		
  - Igor-Juricek
---

Frýdek-Místek, 01. dubna 2022 – **Dnes kraj bez předchozí diskuze s vedením města i občany uzavřel dětské oddělení Nemocnice ve Frýdku-Místku. A není to bohužel Apríl. Problémy má také pohotovost, kde chybí lékaři. Dítě v akutním stavu tak musí rodiče nebo záchranáři z Frýdecko-Místecka odvézt až do Nového Jičína, Ostravy nebo Třince. „Je to nepřijatelné, požadujeme, aby byla dětská pohotovost i interna obnovena v plném rozsahu. Kolegové na kraji chtějí záležitost projednat na pondělním zdravotním výboru. Primátorovi jsem navrhl, abychom iniciovali petici a požádali o podporu občany. Nemyslím si, že jsou okolní nemocnice připraveny na příval pacientů. Jde přitom o životy dětí,” komentuje Igor Juriček, náměstek primátora Frýdku-Místku pro oblast zdravotnictví.**

<hr />
V loňském roce výrazně přibylo dětských úrazů. Ve Fakultní nemocnici Ostrava ošetřili o 51 % úrazů více než v minulých letech. Vedení chirurgické kliniky FNO proto letos v dubnu dokonce organizuje osvětovou akci zaměřenou právě na prevenci dětských úrazů.

>„Kraj si tady zavře dětské oddělení a pohotovost před letním obdobím, kdy je navíc počet úrazů a akutních stavů nejvyšší. Jde o několikáté manažerské selhání krajského náměstka Martina Gebauera, který ještě v lednu novinářům z iDNES tvrdil, že se nic zavírat nebude. Měl by z toho vyvodit odpovědnost. Po nezvládnuté personální krizi v Orlové a Třinci, kde jsme přišli o asi 50 zdravotníků, teď znova přihlížíme rozkladu dalšího ještě do nedávna fungujícího oddělení. Ti lékaři a sestry hromadně neodcházejí bezdůvodně,”

vysvětluje Zuzana Klusová, šéfka zastupitelského klubu Pirátů v Moravskoslezském kraji.

Je zvláštní, že o kritické situaci ve frýdecko-místecké nemocnici a plánované “modernizaci” nebyl informován ani krajský zdravotní výbor.

>„O nutnosti ukončit dětskou akutní péči ve Frýdku-Místku nepadlo na posledním výboru slovo. Vyzval jsem proto dnes předsedu výboru, aby pozval na pondělní zasedání pana náměstka Gebauera, aby vysvětlil okolnosti celé kauzy včetně toho, jak jsou na příliv dětských pacientů připraveny okolní nemocnice,” doplňuje člen zdravotního výboru na kraji Pavel Kořízek.

Není jasné, jak  jsou okolní nemocnice připraveny na prudký nárůst dětských pacientů. Loni měla totiž například třinecká nemocnice vážné problémy vzniklé nenadálou výměnou nového ředitele.

>„Je to podpásovka vůči místním občanům i nám ve vedení města. Přestože vedení kraje muselo o kritické situaci s lékaři i sestrami vědět mnoho měsíců, nikoho neinformovalo a přihlíželo odchodu 7 lékařů,”

uvádí Igor Juriček.


Je otázkou, jak a zda byla posílena výjezdová záchranná služba. Výrazně se totiž prodlouží také dojezdová doba.

>„Absolutně si nedokážu představit, jak by mohla aktuální opatření zlepšit psychickou pohodu malých pacientů i rodičů v našem regionu, jak tvrdil v tiskovém prohlášení ředitel Stejskal ([TZ nem. FM](https://www.nemfm.cz/aktuality/nemocnice-ve-frydku-mistku-restrukturalizuje-a-zaroven-modernizuje-detske-oddeleni-2072cz "Tiskové prohlášení nemocnice Frýdek-Místek")). Naopak si umím poměrně barvitě představit stres, který budou rodiče zažívat během několik desítek kilometrů dlouhé cesty MHD s dítětem, které má například akutní zánět močových cest nebo průjmové onemocnění,”

dodává pirátský náměstek Igor Juriček.


---
Úvodní obrázek zdroj: autor: René Stejskal

- - -
