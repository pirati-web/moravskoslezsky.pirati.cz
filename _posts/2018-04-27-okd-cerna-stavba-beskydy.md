---
layout: post
category: CLANKY
title: 'Stát spolu s OKD převzal i největší černou stavbu u nás!'
date: 2018-04-27T12:49:23.824Z
author: Zuzana Klusová
authorId: zuzana.klusova
image: okd-beskydy.jpg
tags: 'kauzy okd beskydy'
---
 
Zmizí už těžní věže z panoramatu Beskyd?

Piráti apelují na vládu, aby se konečně přičinila o odstranění černých staveb v areálu Dolu Frenštát. Ten je součástí společnosti OKD, kterou v půlce dubna převzala státní firma Prisko. Spolu s frenštátským důlním dílem na sebe stát převzal i zodpovědnost za provoz padesátky černých staveb včetně těžních věží. Místní na jejich odstranění čekají několik let, slíbil jim to Andrej Babiš i bývalý ministr Jan Mládek. Věří, že se konečně dočkají, přestože Babiš Frenštát během své tour Moravskoslezským krajem nenavštívil.

 
“Jelikož je teď majitelem Dolu Frenštát stát, ocitl se v paradoxní situaci, kdy sám nechtěně provozuje největší černou stavbu v Česku. Vláda by se měla ke svým závazkům postavit čelem a ukázat, že ctí pravidla a plní sliby,” komentuje Jan Nezhyba, pirátský garant pro životní prostředí. Urychlené řešení situace totiž slíbil místním samosprávám už před čtyřmi lety při návštěvě Frenštátu pod Radhoštěm tehdejší ministr financí Andrej Babiš. Rovněž bývalý ministr obchodu a průmyslu Jan Mládek představitelům obcí a neziskových organizovací opakovaně přislíbil, že jakmile se vlastníkem Dolu Frenštát stane stát, budou černé stavby zlikvidovány a důl bude zakonzervován.

 
> “Smutné na tom je, že zatímco miliardové zisky z prodeje našeho nerostného bohatství skončily v kapsách miliardářů v čele se Zdeňkem Bakalou, jsme to my, občané, kdo budeme z našich daní muset financovat všechny nepříjemnosti  a dopady spojené s útlumem těžby a nápravou způsobených škod. Nejen na příkladu Dolu Frenštát vidíme, že si těžařský kolos tak trochu dělal, co chtěl, a teď se nám to vrací jako bumerang,” dodává Zuzana Klusová, místopředsedkyně krajského sdružení Pirátů a členka spolku S.O.S. Karviná, který řešil otázku rozšiřování těžby na Karvinsku.

 
Na existenci černých staveb, tedy staveb, u kterých uplynula stanovená doba jejich trvání,  upozornit tehdejší majitele dolu Frenštát už v lednu 2011 obecní úřad v Trojanovicích. Stavební úřad ve Frenštátě pod Radhoštěm zahájil řízení o jejich odstranění v červnu 2013 vydal rozhodnutí o odstranění dočasných staveb z areálu dolu Frenštát do 10 měsíců. OKD se to ale samozřejmě nelíbilo a začaly vleklé soudní tahanice.

 
> “Na faktu, že jsou stavby v areálu Dolu Frenštát určeny k demolici, se nic nezměnilo. Stát prostřednictvím stavebního úřadu, později i Krajského úřadu a Krajského soudu potvrdil nezákonnost užívání staveb. Protože stavby nemají platné kolaudační rozhodnutí ani stavební povolení, nesmějí být využívány. Ve skutečnosti je však část budov pronajímána třetím osobám. Stát by se teď měl postarat, aby bylo spravedlnosti učiněno za dost,” dodává Nezhyba.


