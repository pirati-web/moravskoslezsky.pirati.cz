---
layout: post
category: CLANKY
title: 'Město Frýdek-Místek má nové vedení: Zastupitelstvo odvolalo primátora a radní města, Piráti návrh podpořili a usednou v radě'
date: 2021-03-16
author: Jana Ožanová
image: posts/pirati-fm.jpg
tags:
  - Frýdek-Místek
  - Jakub-Tichý
  - Leonard-Varga
  - Igor-Juriček
---

Frýdek-Místek, 16. března 2021 – **Po dvaceti letech končí ČSSD ve vedení města Frýdku-Místku. Návrh na odvolání primátora a jeho náměstků prošel o dva hlasy, podpořili jej i pirátští zastupitelé. Součástí návrhu, který zastupitelům předložilo hnutí Naše Město, bylo kromě odvolání členů rady města také navržení nového vedení města. Na primátorském postu tak dnešním dnem končí Michal Pobucký (ČSSD), který byl v čele města od roku 2012. Odvoláni byli také jeho náměstci Karel Deutcher (ČSSD), Pavel Machala (ČSSD) a Marcel Sikora (KDU-ČSL) a další tři členové rady z ČSSD a KDU-ČSL.  Novým primátorem byl zároveň zvolen předkladatel návrhu Petr Korč (NMFM) a jeho náměstky se stali Leonard Varga (Piráti), Igor Juriček (Piráti) a Jiří Kajzar (NMFM). V radě zasedne také jako neuvolněný radní Pirát Jakub Tichý. K obměnám došlo i u členů a předsedů kontrolního a finančního výboru. Součástí koalice nadále zůstávají členové hnutí ANO.**

<hr />

Piráti tak po dnešním zasedání zastupitelstva přechází z opozice do koalice. Převzít vedení města po více než polovině volebního období a navíc v této kritické době bude pro Piráty i další nové členy rady jistě nelehká výzva. Zároveň to ale znamená otevřené dveře k prosazení pirátských programových priorit, a to i díky nově svěřeným gescím. Leonard Varga bude zastávat funkci náměstka pro dopravu a silniční hospodářství, pro životní prostředí, pro oblast veřejného pořádku, prevenci kriminality a městské policie. Náměstek Igor Juriček bude mít na starosti oblast sociální péče, sociálních služeb a zdravotnictví, protidrogové aktivity a prevenci. Bude mít také na starosti participaci a oblast informačních technologií a digitalizaci. Jakub Tichý v roli neuvolněného radního bude mít ve své gesci kulturu, vědu a péči o památky.

> „Jednání o nové koalici jsme neiniciovali, ale zároveň jsme nikdy neodmítali přijmout za vedení města odpovědnost. Možnost pozitivně ovlivňovat rozhodování na radnici je přece důvod, proč jsme do politiky šli. Účast v koalici bereme jako šanci prosazovat náš program, větší transparentnost v rozhodování města, digitalizaci služeb pro občany a lidštější komunikaci s nimi. Je jasné, že do konce volebního období se toho mnoho stihnout nedá, ale bereme koalici jako dlouhodobější projekt. Mezi přínosy, které, jak doufám, budeme moci vidět už v dohledné době patří například: veřejný prostor, který se zkvalitňuje a se kterým se systematicky pracuje, informačně hodnotný Zpravodaj Rady města a další městské komunikační kanály, které zároveň nebudou využívány k politické agitaci a vyřizování si osobních účtů, transparentní a komunikující městské společnosti s dlouhodobou vizí nebo šetrnější hospodaření s městskými penězi. Zkrátka a dobře: otevřený úřad, který pomáhá a neobtěžuje, dobře spravované městské finance a kvalitní veřejný prostor. Jakožto občané města si to zasloužíme. Po takřka dvaceti letech vlády sociální demokracie je čas na svěžejší vítr,“

komentoval veletoč ve vedení města předseda zastupitelského klubu Pirátů Jakub Tichý.

Dnes již bývalý primátor označil své odvolání za puč, nicméně k dnešnímu převratu ve vedení města se schylovalo již delší dobu. Koalice stále složitěji sháněla podporu pro své návrhy a postupně ztrácela hlasy členů, hlavně z řad hnutí ANO. Přelévání většiny na stranu opozice se ukázalo i na prosincovém zasedání zastupitelstva, kdy byl na návrh Pirátů odvolán radní Jiří Zaoral, kvůli jeho angažmá v místním volejbalovém klubu a možnému střetu zájmů při výkonu funkce.

---

Úvodní obrázek zdroj: Markéta Ubíková /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
