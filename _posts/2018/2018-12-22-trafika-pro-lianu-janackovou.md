---
layout: post
category: CLANKY
title: 'Trafika pro Lianu Janáčkovou za 1 milion korun?'
date: 2018-12-22T08:00:00.000Z
author: Jakub Dedek
authorId: jakub.dedek    # uid nekoho z _people
image: posts/tichy-daniel.jpg
tags:
  - Mariánské-Hory
  - Korupce
  - Liana-Janáčková
  - Patrik-Hujdus
  - Daniel-Tichý
---
 
Ostrava, 22. prosince 2018 - **Na radnici obvodu Mariánské Hory a Hulváky je rušno i těsně před Vánoci. Poprask způsobilo rozhodnutí koalice, která uvolnila paní Janáčkovou a zvolila ji na post předsedkyně nově vytvořené komise pro strategický rozvoj a investice. Trafika pro bývalou starostku stojí městský obvod 1 milion korun ročně. Pro malý obvod jde o velké náklady.**

<hr>

Přestože paní Liana Janáčková skončila po 28 letech ve vedení mariánskohorské radnice, vypadá to, že se v žádném případě nehodlá vzdát svého vlivu na její chod. Tento názor podporuje i fakt, že byla zvolena jí nakloněnými politickými subjekty do čela 5-členné Komise pro strategický rozvoj a investice.

Obsazením této funkce výdaje platem nekončí. Kromě 48 500,- měsíčně na výplatní pásce dostane jako uvolněný zastupitel mimo jiné služební automobil, kancelář a další. Přitom osobní automobil si nedovolí 6x větší Poruba ani pro starostu, ani pro místostarosty. Samozřejmostí jsou výdaje na pronájem kanceláře, služební telefon a další „menší” náklady. Celková částka jde minimálně do neuvěřitelného 1 milionu korun za každý rok.

Obhajoba paní Janáčkové je o to více zarážející:
>„Většina obcí, i malých obcí, si zadává práce právě architektonické, které potom samozřejmě platí z vlastních rozpočtů. Takže já de-facto naplňuji to, co si ostatní obce zadávají. Takže já si nemyslím, že to jsou vyhozené peníze.”

Paní Janáčková sice vystudovala architekturu, architektuře se ovšem již 30 let nevěnuje a podle toho to taky vypadá. Pokud by se nejednalo o trafiku, nebude ji dělat předseda komise, ale odborník, který je zaměstnancem úřadu, kde proběhlo výběrové řízení. Komise je nejenom poradním orgánem rady, ale provádí i kontrolní činnost. To se má subjekt, který na něčem pracuje, zároveň sám sebe kontrolovat? Podle Pirátů jde o silný střet zájmů a podle výše nákladu se vládnoucí koalice vůbec nechová jako řádný hospodář.

Daniel Tichý, Pirát a obyvatel městského obvodu k tomu dodává:
>„Situaci kolem paní Janáčkové sleduji už dlouho. Paní Janáčková skončila po 28 letech v radě a místo toho, aby se městský obvod posunul dál, jsme uzavřeni v kruhu devadesátých let. Vládnoucí koalice má pouze 8 z 15 zastupitelů, kde Nezávislí mají pouze 4. Situace mi proto přijde o to víc absurdní, že se nenašel jediný koaliční partner, který by se proti trafice postavil. Celá situace dokazuje, že neoficiální starostkou zůstává i nadále paní Janáčková a pan Hujdus s ostatními ji jdou na ruku. Zisk vedoucí pozice v komisi její vliv jen potvrzuje.”

- - -
