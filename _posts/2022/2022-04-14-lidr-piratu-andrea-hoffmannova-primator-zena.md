---
layout: post
category: CLANKY
title: 'Lídryní Pirátů v Ostravě bude na podzim Andrea Hoffmannová. Ostravští Piráti vybrali poprvé jako kandidátku na primátora ženu'			
date: 2022-04-14
authorId: jana.ozanova
image: posts/andrea-hoffmannova5.jpg
tags:			
  - Ostrava
  - Volby
  - Andrea-Hoffmannová			
---

Ostrava, 14. dubna 2022 – **Ostravští piráti si před Velikonocemi zvolili svou lídryni do podzimních komunálních voleb. Třetí nejsilnější koaliční strana v Ostravě rozhodla, že do souboje o post primátora vyšle úspěšnou komunální političku Andreu Hoffmannovou. Současná náměstkyně pro školství a sport v Ostravě potvrdila roli favoritky, když vyhrála již v prvním kole.**

<hr />

Na posty kandidátů na primátora navrhovala členská základna Andreu Hoffmannovou a ostravského radního Davida Witosze, který byl lídrem Pirátů v Ostravě před 4 lety. I když se David Witosz nakonec své kandidatury vzdal a namísto toho se rozhodl kandidovat na starostu v Moravské Ostravě, nespadlo Andree Hoffmannové vítězství jednoduše do klína.

Pirátské primárky jsou velmi demokratické a mají svá přísná pravidla. Každý kandidát musí projít minimálně prvním kolem primárek a získat akceptaci členské základny. To znamená dostat přes 50 % hlasů.

**První slova vítězky**

Andrea Hoffmannová v prvním kole hlasování, které probíhá u Pirátů zásadně online, získala 71 % všech hlasů.

>„Chtěla bych poděkovat všem členům, kteří ve mě vložili důvěru a zároveň poblahopřát všem kandidátům, kteří stejně jako já uspěli již v prvním kole. Letošní pirátské primárky ukázaly, že v Ostravě máme v komunální politice velmi silné osobnosti a za to jsem moc ráda,”

říká nová lídryně ostravských Pirátů.


Své vítězství bere Andrea Hoffmannová především jako velký závazek.

>„V posledních parlamentních volbách jsme jako strana moc úspěšní nebyli. Na druhou stranu Piráti pravidelně vyhrávají studentské volby, takže jde o to využít náš potenciál. Je jasné, že budoucnost stojí na naší straně.”


**Ve dvou obvodech rozhodne až druhé kolo**


Pirátské primárky současně probíhaly také v 5 dalších ostravských obvodech. Kromě Andrey Hoffmannové uspěli v prvním kole ještě David Witosz v Moravské Ostravě, Pavlína Polášková v obvodu Ostrava-Jih a Zuzana Kolaříková v městské části Slezská Ostrava.


V Ostravě Porubě i v Mariánských Horách prošli do druhého kola oba kandidáti. V čele souboje jsou v Porubě Martina Dušková, která zatím vede nad Jiřím Rajnochem, a v Mariánských Horách Jarda Hořejší, který získal větší podporu než Adam Piechowicz. O lídrech v obou obvodech bude muset rozhodnout druhé kolo.

---

Úvodní obrázek zdroj:  Atelíér Mošnov

- - -
