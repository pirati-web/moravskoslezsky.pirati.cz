---
layout: post
category: CLANKY
title: 'Piráti představili svůj plán pro Ostravu: Program Ostrava 4.0 posune město k udržitelnosti a moderní Evropě'
date: 2022-08-17
authorId: jana.ozanova
image: posts/pirati-ostrava.jpg
tags:			
  - Ostrava			
  - Volby
  - Ostrava-4.0
  - Andrea-Hoffmannová
  - David-Witosz
  - Rostislav-Řeha
  - Martina-Dušková
  - Lukáš-Čenohorský
  - Pavlína-Polášková
  - Zuzana-Koláříková
  - Jaroslav-Hořejší
---

Ostrava, 17. srpna 2022 – **limatický plán. Investice do vzdělání. Motivující veřejný prostor. Komunitní energetika. Nová tržnice. Carsharing. Bezuhlíková budoucnost pro naše děti. Ostravští piráti dnes představili svůj program Ostrava 4.0 pro letošní komunální volby.**

<hr />

Na programu třetí nejsilnější koaliční strana v Ostravě pilně pracovala od jara letošního roku. *„Program Ostrava 4.0 je nejpropracovanější a nejlepší pirátský program pro Ostravu v historii,“* říká lídryně ostravských Pirátů a současná náměstkyně pro školství a sport v Ostravě Andrea Hoffmannová. *„Náš program posune město k udržitelnosti a moderní Evropě.“*

Piráti si dlouhodobě zakládají na koncepčních a promyšlených řešeních namísto marketingových frází a hesel. Pirátský program Ostrava 4.0 vznikl v souladu s celonárodní koncepcí SMART CITIES, zapadá do inovační strategie České republiky s názvem The Country for the Future 2030 a plně odpovídá evropskému plánu integrovaného a udržitelného rozvoje měst. *„Od jara na něm pilně pracoval 16členný pirátský tým a já jsem na něj opravdu pyšná. Program Ostrava 4.0 posune Ostravu k moderní Evropě. Poprvé se v něm objevují slova jako motivující veřejný prostor, komunitní energetika, nová tržnice nebo carsharing,“* prozrazuje Andrea Hoffmannová.

**Nový přístup ke správě města**

Program Ostrava 4.0 je podle Pirátů zlomový, protože přichází s novým přístupem ke správě města. *„Přestali jsme pohlížet na jednotlivé prvky infrastruktury jako na samostatné prvky,“* říká Andrea Hoffmannová. *„Často se nás lidé ptají, co je naší investiční prioritou. Hlavní prioritou je změnit tento přístup. Město by se mělo přestat upínat ke stavbám. Třeba nesmyslům typu červené cyklostezky v oblacích. Hlavním úkolem města je zvýšit kvalitu života a zlepšit veřejné služby ve městě i v jednotlivých městských obvodech. To je pravý úkol radnice a na to se chceme prioritně zaměřit. Naším cílem je investovat především do lidí. Beton a cihly jsou pro nás na druhém místě.“*

**Princip 7 a 70**

Při realizaci programu Piráti hodlají využít principu 7 a 70. *„Pokud dokážeme vytvořit přátelské a přívětivé město pro děti ve věku 7 let i pro seniory ve věku 70 let, je slušná šance, že se v Ostravě bude dobře žít i nám všem ostatním. Proto se vždy budeme ptát, co navrhovaný krok přinese dětem a co seniorům,“* říká Andrea Hoffmannová.

**Tři pilíře plus SMART řešení**

Program Ostrava 4.0 je strukturován do 3 pilířů udržitelného rozvoje s průřezovou oblastí SMART řešení, které se prolíná všemi třemi pilíři.

První pilíř představují lidé a komunity. Základem tohoto pilíře jsou další investice do vzdělání. *„Ostravské školství se nám v uplynulých 4 letech podařilo posunout o nutný kus dopředu a hodláme v tom pokračovat,“* řekla Martina Dušková, která kandiduje na starostku za Piráty v Porubě. *„Kvalitnější a vyšší vzdělání je cestou k vyšším mzdám i k dalšímu rozvoji města.“*

Druhý pilíř je nazván město pro život. Piráti v něm plánují aktualizaci klimatického plánu pro Ostravu. Chtějí především město připravit na stále rychlejší klimatické změny. Součástí pirátských řešení je rozvoj městské hromadné dopravy, podpora cyklodopravy i nově zavedení carsharingu, který lidem umožní využívat sdílených vozů za pár korun.

Třetí pilíř je věnován podpoře lokální ekonomiky. *„Jsme přesvědčeni, že nový klimatický plán přinese ostravským podnikatelům řadu nových obchodních příležitostí,“* uvedl David Witosz, lídr Pirátů v centru Ostravy. Podle Witosze Piráti plánují postavit po vzoru moderních evropských měst v Ostravě novou městskou tržnici, kde by si lidé mohli koupit čerstvé lokální potraviny od místních farmářů.

Ve všech třech pilířích hodlají Piráti využít digitalizace a chytrých technologií ke zvýšení efektivity a chodu úřadu. *„Naším cílem je, aby lidé za 4 roky na úřad vůbec nemuseli osobně a vše si mohli vyřídit na dálku,“* uvedl exposlanec Lukáš Černohorský, který je čtyřkou na kandidátce na magistrát.

**Piráti nabízejí zkušené lídry**

Piráti vnímají, že nadcházející čtyři roky budou pro nové vedení Ostravy obtížné. *„Vnímáme obavy lidí i rostoucí ceny energií. Minulá vláda hrubě podcenila energetickou bezpečnost ČR a udržitelné zdroje energie. Ostrava bude potřebovat co nejrychleji začít využívat energii ze slunce a další udržitelné zdroje, které jsou levnější. Potřebujeme nastartovat komunitní energetiku a začít více využívat nové technologie. To je podle nás cesta vpřed. Čeká nás spoustu práce,“* říká Andrea Hoffmannová.

Piráti nominovali do vedení města zkušené komunální politiky. Lídryní ostravských Pirátů a kandidátkou na primátora Ostravy je Andrea Hoffmannová. V minulém volebním období odvedla obrovský kus práce v resortu školství. Dvojkou na kandidátce je současný místostarosta MOaP Rostislav Řeha, který v Ostravě začal s lučními trávníky nebo pasportizací stromů. Právě on je garantem realizace klimatického plánu. Trojkou je první místostarosta MOaP David Witosz a čtyřkou exposlanec a předchůdce Ivana Bartoše v křesle šéfa Pirátské strany Lukáš Černohorský.

Specifikem pirátské kandidátky je vysoký počet žen. *„Na prvních 6 místech máme zastoupení 1:1 a i celkový počet žen na všech našich kandidátkách je ve srovnání se zbytkem republiky nadprůměrný,“* upozorňuje Andrea Hoffmannová. *„Myslíme si totiž, že ženy mají v politice nezastupitelné místo.“*

**Kandidatura v pěti obvodech**

Ve srovnání s předešlými volbami letos Piráti zvýšili počet kandidátů o 28 % procent a kromě magistrátu budou kandidovat celkem v 5 ostravských městských obvodech. V barvách České pirátské strany kandiduje v obvodech dohromady 175 kandidátů.

Lídrem pro MOaP je David Witosz, lídryní pro Porubu Martina Dušková, lídryní pro nejlidnatější ostravský obvod Ostravu-Jih je Pavlína Polášková. Nově se Piráti budou ucházet o přízeň voličů na Slezské, kde je lídryní analytička Zuzana Kolaříková, a dále v Mariánských Horách a Hulvákách, kde pirátskou kandidátku vede vozíčkář Jaroslav Hořejší.

**Cílem je dvouciferný výsledek**

Před čtyřmi lety obdrželi Piráti v Ostravě 8,95 procent hlasů a dosáhli zatím svého nejlepšího výsledku. *„Letos bychom chtěli náš výsledek ještě vylepšit. Máme za sebou kus dobré práce na magistrátu i na radnicích, voličům nabízíme historicky nejlepší program a k tomu opravdové lídry. Víme, co chceme. A víme, jak na to,“* je přesvědčena ostravská náměstkyně.  

Pro demokraticky smýšlející voliče jsou Piráti podle Hoffmannové jednou ze dvou alternativ. *„Podle nás jsme pro Ostravu s ohledem na program a kandidátku rozhodně tou lepší alternativou. Proto je naším cílem získat v nadcházejících volbách získat dvojciferný výsledek,“* říká závěrem lídryně ostravských Pirátů Andrea Hoffmannová.

...
**O Pirátech v Ostravě**

Piráti jsou třetí nejsilnější koaliční stranou na ostravské radnici. Strana vznikla v novém tisíciletí a brzy se stala mluvčím nastupující internetové generace. Piráti prosazují myšlenky svobody, otevřenosti a transparentnosti a rovného přístupu k informacím. Jsou zastánci digitalizace a ochrany životního prostředí. S tímto programem se Pirátská strana postupně prosazuje do jednotlivých sfér veřejného života. Piráti už působí na mnoha radnicích, ve vedení krajů, v Europarlamentu a od podzimu 2021 také ve vládě České republiky.

---

Úvodní obrázek zdroj: Lukáš Ston

- - -
