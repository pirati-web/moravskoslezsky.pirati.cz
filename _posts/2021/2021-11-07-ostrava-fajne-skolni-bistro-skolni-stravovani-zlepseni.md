---
layout: post
category: CLANKY
title: 'Fajne školní bistro dál zlepšuje úroveň školního stravování'
date: 2021-11-07
author: Jana Ožanová 
image: posts/andrea-hoffmannova_fajne-bistro-2.jpg
tags:
  - Ostrava
  - Školství
  - Vzdělávání
  - Fajne-školní-bistro
  - Andrea-Hoffmannová
  - David-Valíček
---

Ostrava, 7. listopadu 2021 – **Známý ostravský šéfkuchař David Valíček, který má za sebou kulinářské zkušenosti z celého světa, pokračuje ve své gastro krasojízdě po ostravských základních školách. Díky projektu Fajne školní bistro již třetím rokem kultivuje prostředí školních jídelen. Projekt iniciovala ostravská náměstkyně pro školství a sport Andrea Hoffmannová, kterou dlouhodobě úroveň českého školního stravování trápila.**

<hr />

Naposledy své kuchařské umění David Valíček předával kuchařkám v jídelně ZŠ a MŠ MUDr. Emílie Lukášové a Klegova v Ostravě-Hrabůvce. Jak takový mentoring probíhá? Šéfkuchař po vzoru televizních kulinářských show zábavnou formou personálu v kuchyni poradí s organizací, přípravou pokrmů a jejich servírováním. 

Děti si tentokrát pochutnaly na doslova vymazleném menu. Jako předkrm se podávaly Fish and Chips, následované hlavním chodem složeným z kuřecí rolády, ratatouille a zapečeného bramborového pyré, doplněné lahodným salátem Panzanella. 

> „Reakce ze všech škol, které zatím David Valíček navštívil, jsou nadšené. Pro kolektivy školních jídelen je inspirativní, přináší zajímavé zkušenosti a nový pohled na školní stravování. Některá menu školy zařadily do svého jídelníčku. Zájem projevují i další školská zařízení, proto v projektu tomto školním roce dále pokračujeme. Město také chystá vydání kuchařky se školními recepty sestavenými Davidem Valíčkem,“ 

říká Andrea Hoffmannová.

Mentoring již proběhl na ZŠ I. Sekaniny v Porubě, ZŠ Matiční v Moravské Ostravě, ZŠ Šeříkově ve Výškovicích, ZŠ A. Hrdličky v Porubě a ZŠ Srbské ve Výškovicích. Do konce roku jsou v Davidově hledáčku ještě tyto školy:

* 18. 11. 2021 ZŠ F. Formana 45, Ostrava-Dubina 
* 02. 12. 2021 ZŠ a MŠ Březinova 52, Ostrava-Zábřeh

Připomeňme, že stejně jako kuchařky ze školních jídelen se musí i David Valíček při svém školním vaření vejít do norem a tabulek a respektovat nutriční doporučení a spotřební koš.

---

Úvodní obrázek zdroj: Jaroslav Kocián \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
