---
layout: post
category: CLANKY
title: 'Zuzana Klusová o Celostátním fóru Pirátů: Jsme parta svobodomyslných pracovitých lidí'
date: 2020-01-17T08:00:00.000Z
author: Jana Ožanová
image: posts/cf2020-crowd.jpg
tags:
  - Ostrava
  - Celostátní-fórum
  - Rozhovor
  - Zuzana-Klusová
---

Ostrava, 17. ledna 2020 – **K desátému výročí fungování strany si Piráti nadělili sladký dáreček v podobě dosud zřejmě nejpovedenějšího celostátního sjezdu. Ten se odehrál v ostravském Gongu a nejen členové strany, ale i média kvitovala úroveň eventu nadmíru pozitivně. Spíš než sjezd politické strany, připomínalo pirátské fórům jeden velký teambuilding, který místy přecházel v happening. Realizační tým čítal 57 dobrovolníků, které hlavní pořadatelka Zuzana Klusová umně propojila ve fungující organismus. Jak se jí to povedlo a jak celé Celostátní fórum hodnotí? Zeptali jsme se.**

<hr />

**Zuzko, Máme za sebou CF 2020 v Ostravě a z mnoha stran jsou slyšet samé superlativy. Co říkáš na ohlasy z médií a koneckonců i samotných Pirátů a hostů? Jaká reakce tě nejvíc potěšila a naopak?**

Když se mě o Vánocích, v těch stresujících týdnech před „céefkem“ spousta lidí ptala, proč si to dělám, takové stresy, odpovídala jsem hláškou z filmu Go: „Kvůli tomu pokejvání“. A přesně tak to bylo. V sobotu těch poklepání na rameno se slovy „Díky, užili jsme si to“, bylo tolik, že jsem z toho dojetí byla fakt naměkko. Spokojení byli novináři, organizační tým Gongu, všichni si chválili pohodovou atmosféru a fajn spolupráci. To je pro mě to nejdůležitější, že i ve chvílích největšího vypětí a nervozity, jsme to zvládali s humorem a nadhledem. A která reakce mě nepotěšila? Asi reakce některých krajů, které jsme požádali alespoň o drobnou finanční výpomoc, ne všichni pomohli, někteří z nich ale ani neodpověděli.

**Pojďme si zrekapitulovat Celostátní fórum v číslech. Kolik lidí se na jeho přípravě podílelo, kolik bylo účastníků, novinářů a kolik to všechno stálo? Není tajemstvím, že se realizačnímu týmu podařil husarský kousek i ekonomicky…**

Na přípravě se podílelo celkem 57 dobrovolníků ze všech úrovní, od podpalubí až po kapitány ve sněmovně. Registrováno jsme měli cca 650 lidí, 40 dětí a 70 novinářů. Některé jmenovky pravda zůstaly nevyzvednuté, ale 700 nás tam dohromady skutečně bylo. Akce včetně afterparty, streamu, hlídání dětí, zázemí pro novináře atd. stála 600 000 Kč. S vedením Dolní oblasti Vítkovic, která Gong pronajímá, se nám podařilo dojednat výhodnou slevu na nájmu. Spoustu věcí jsme si taky dělali sami. Náš poslanec Ondra Polanský třeba na poslední chvíli programoval funkci pro rozesílání QR kódů. Michal Najvárek a Pavel Buml v pátek odpoledne asi čtyři hodiny v Malém sále Gongu stloukali fotostěnu pro tiskovou konferenci z OSB desek a palet, protože jsme zjistili, že ta, kterou máme, je příliš nízká a v televizi by to nevypadalo dobře. Den předtím jsme vyráběli supertajný bar z palet. Řezali jsme ručně jmenovky, Veronika Murzynová trpělivě odpovídala na dotazy opozdilců ohledně registrací a asi desetkrát přeplánovala workshopy. Ale všechno nakonec klaplo skvěle.

**Prozraď nám, jak se ti podařilo všechny ty lidi motivovat, aby z dobrovolnické euforie vzešel tak profesionální výsledek?**

Nejspíš tím, že viděli, že sama dělám, co můžu. Stejně jako mně jim záleželo na tom, ať se akce povede a Ostravě uděláme dobré jméno.  Nerozdávala jsem úkoly, ale čekala, s jakým nápadem kdo přijde, co si sám vezme na starost. Snažila se mít pořád dobrou náladu, nadhled a smysl pro humor. Pochválit, když se něco povede a podpořit, když se něco nepovede. Jsme parta svobodomyslných pracovitých lidí, ti se neřídí, s těmi se spolupracuje. Je potřeba jim dát prostor pro nápady a nechat je dělat to, co umí nejlíp a co je baví. Pak se celá ta mozaika individuí složí do dokonalého celku. A jak říká spisovatel Paulo Coelho: „Když něco opravdu chceš, celý vesmír se spojí, abys to mohl uskutečnit.“

{% asset 'articles/2020/cf2020-zuzka-david.jpg' alt='Zuzana Klusová a David Witosz na CF2020.' %}

<p style="text-align: center">
<i>Zuzana Klusová a David Witosz na CF2020.</i>
</p>

**Jak ses ty sama popasovala s přípravou jako hlavní organizátorka? Šéfuješ navíc mediálnímu tým Pirátů v MSK a kandiduješ na post hejtmanky kraje. Myslíš, že zkušenost z organizace jubilejního stranického fóra lze zúročit i v pozici krajského úředníka?**

Rozhodně mi to dodalo sebedůvěru a energii do krajských voleb. Na náš tým v Moravskoslezském kraji to zafungovalo jako obří teambuilding, strávili jsme spolu spoustu času, překonali kupu překážek a to nás spojilo. Samozřejmě jsem chvílemi pochybovala, jestli to všechno zvládneme a zafinancujeme a často proklínala moment, kdy jsme se do toho rozhodli jít. Ale ono to vystoupení z komfortní zóny nakonec vždycky stojí za to a hodně vám dá. Pro mě to byla obrovská pozitivní zkušenost a motivace. Díky CF jsem se ujistila v tom, že Piráti jsou výjimeční, že umím vést lidi a dokázat s nimi výjimečné věci. I nadále bych chtěla být týmový hráč, který umí naslouchat, pracovat a dát příležitost ostatním ze sebe vydat to nejlepší.

**Mezi benefity fóra patřilo množství doprovodných programů. Nevím o tom, že by nějaká jiná politická strana pořádala nedělní workshopy, měla dětské koutky, chill out zónu, preparty a afterparty, supertajný rumový bar, fotokoutek… Co se nejvíc osvědčilo a lidi pobavilo? Jsou nápady, které se nepodařilo realizovat a můžou být podnětem pro příště?**

Myslím, že každá z doprovodných akcí si našla své publikum, takže všechny byly úspěšné. Šlo o to lidi překvapit, pobavit, ukázat, že jsme akci připravovali s láskou. To se myslím taky povedlo. Nápad, který jsme nerealizovali, byl společný běh pro nepařiče, závody jezdících poníků (ne živých, těch na kolečkách), paruka s dredy a pak taky koutek úlevy s boxovacími pytli.

**Někdo tvrdí, že Piráti ztrácejí humor, je to pravda?**

Rozhodně ne. Alespoň rozhodně ne Piráti v Moravskoslezském kraji. Pro mě je společný (trochu ujetý) smysl pro humor naprosto zásadní esencí mezi mnou a Pirátskou stranou. Já sama se snažím nebrat se moc vážně. Jsou situace, kdy se hloupé vtípky fakt nehodí, ale mnoho jich není. Humor by měl být vždy povolen.

**Můžeš prozradit nějakou pikantní historku ze zákulisí?**

Ne. Leda osobně. Tedy kromě páteční akce „hasiči ve výtahu“, která už je ale všeobecně známým pokračováním loňské story „hasičák“. Myslím, že jedním z velkých úkolů příštích organizátorů bude vymyslet další upgrade na toto téma, aniž bychom museli něco skutečně zapálit :-)

- - -
