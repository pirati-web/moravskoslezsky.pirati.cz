---
layout: post
category: CLANKY
title: 'Pozemek po fotbalovém stadionu je k mání za 31 milionů, Piráti by tam rádi viděli sportovní komplex s plaveckým bazénem'
date: 2021-06-30
author: Jana Ožanová
image: posts/bazenjih-gmaps.png
tags:
  - Ostrava
  - Ostrava-Jih
  - Sport
  - Aquapark
  - Rozvoj
  - Pavlína-Nováčková
  - Andrea-Hoffmannová
---
Ostrava, 29. června 2021 – **Na Jihu chybí plavecký bazén mnoho let. Vhodná plocha o rozloze 4 hektarů, kde by se podle územního plánu krytý bazén dal postavit, je teď na prodej za necelých 31 milionů. O stavbě aquaparku se na místě fotbalového stadionu v blízkosti stávajícího letního koupaliště – Vodního areálu Jih uvažuje od 90. let, teď to ale vypadá, že by se skutečně mohl do 5 let postavit.  Zastupitelé obvodu v červnu schválili záměr prodeje, teď už se čeká na zájemce a jejich nabídky. Jako první se přihlásil investor, který provozuje síť wellness center Maximus Resort a plánuje aktuálně postavit wellness také v Ostravě- Vítkovicích. Právě na jeho popud zastupitelstvo začalo jednat o prodeji.**

<hr />

> „Vedení obvodu přesně nevymezilo, co konkrétně by na pozemku mělo vzniknout, má jít o kryté sportoviště. O pozemek se tedy mohou ucházet různí investoři s různými projekty. Ve strategickém plánu ale dali občané naší městské části jasně najevo, že nejvíce by ocenili plavecký bazén. Probírali jsme situaci s náměstkyní pro sport Andreou Hoffmannovou a ta nás ubezpečila, že si magistrát pohlídá, aby na pozemku vznikl funkční sportovní komplex, který nabídne vodní radovánky a relaxaci pro děti i dospělé,“

komentuje šéfka pirátských zastupitelů v obvodu Ostrava-Jih Pavlína Nováčková.

> „Jedná se o atraktivní a velmi dobře dostupnou lokalitu s možností parkování. V bezprostřední blízkosti se nachází nejen letní koupaliště, ale také tenisové a víceúčelového hřiště, které provozuje SAREZA. Dokážu si představit, že tady brzy vyroste aquapark i menší sportovní hala na míčové sporty a vytvoříme tak ucelenou sportovní zónu, kde si každý vybere to své,“

doplňuje Andrea Hoffmannová.

Drobnou komplikací může být, že na fotbalovém hřišti trénuje místní klub FC OSTRAVA - JIH a travnatá plocha je také využívána pro kulturní akce pořádané městským obvodem, jako je např. letní kino, pouť, slavnosti obvodu nebo pro akce pořádané jinými spolky - hasičská olympiáda, branný den.

> „Vítězný projekt se samozřejmě bude muset prodiskutovat se všemi dopady, podílet by se na tom měl jak investor, tak městský obvod, magistrát Ostravy a případně i MAPPA. Věříme, že se vydaří a nejen občanům Jihu se bude líbit. Je důležité domyslet parkování a dopravu v lokalitě a v ideálním případě se pokusit také nějak kompenzovat úbytek zeleně. Líbilo by se nám, kdyby projekt zahrnoval prvky modrozelené infrastruktury jako jsou třeba zasakovací pásy, solární panely nebo třeba zelené fasády,“

dodává Pavlína Nováčková.

Nabídky je možné podávat i na menší části pozemků, nejméně však o rozloze 1 hektaru. Výjimka platí pro účel výstavby sportovní haly, kdy je možné podávat nabídky na části pozemků menší než 1 hektar.

> „Z mého pohledu dává rozhodně větší smysl pozemek příliš nedělit, ale snažit se opravdu o vytvoření propojeného celku, který by doplnil stávající areál letního koupaliště SAREZY. Kdyby tu vznikly čtyři různé stavby s různým provozovatelem, mohlo by to už působit příliš roztříštěně. Těšíme se na předložené projekty,“

uzavírá Pavlína Nováčková.

---

Úvodní obrázek zdroj: [Mapy Google](https://goo.gl/maps/KKEiXjHAq2DJzisv7).

- - -
