---
layout: post
category: CLANKY
title: 'Ostravští Piráti mají nové předsednictvo'
date: 2021-09-24
author: Jana Ožanová
image: posts/gord.jpg
tags:
  - Ostrava
  - Michal-Najvárek
  - Pavlína-Polášková
  - Václav-Parchaňský
  - Gabriela-Macečková
---

Ostrava, 24. září 2021 – **Piráti si zvolili nové předsednictvo místního sdružení Ostrava. O jeho složení rozhodla členská základna internetovou volbou. Novým předsedou se stal Michal Najvárek. Dosavadní předsedkyně Pavlína Polášková bude první místopředsedkyní, dalšími místopředsedy byli zvoleni Martina Dušková, Václav Parchaňský a Gabriela Macečková. Nové předsednictvo se chce zaměřit na zlepšení vnitrostranických procesů a další rozšiřování členské základny, vzdělávání a osobní rozvoj svých členů. Hlavní pozornost chce ale nové vedení věnovat přípravě nadcházejících komunálních voleb s cílem dosáhnout co nejlepšího volebního výsledku a zvýšit tak zastoupení Pirátů v místních zastupitelstvech.**

<hr />

Nový předseda Michal Najvárek pracuje jako informatik na univerzitě, je hudebním publicistou a kritikem, dlouhodobě se pohybuje v ostravské kulturní komunitě, a vede také pirátský krajský expertní tým pro kulturu. Předsednictvo by podle něj mělo hlavně propojovat, podporovat a zaštiťovat lidi a zlepšovat procesy. Do řízení ostravské buňky chce přenést své profesní dovednosti – především schopnost pracovat s daty, analyzovat a vést lidi. Chtěl by zachovat, co funguje a zlepšovat, co nefunguje. 

>„Aby ostravská buňka rostla a sílila, musíme hlavně dobře komunikovat, uvnitř i navenek. Nově zvolené předsednictvo tvoří pestrá směsice osobností z různých oblastí a myslím, že se budeme skvěle doplňovat. Jde nám všem o jedno – naplňovat pirátskou politiku a usnadnit to všem, kteří se chtějí přidat,“ 

uvedl Michal Najvárek krátce po zvolení. 

Za nejbližší prioritu a výzvu zároveň považuje maximální nasazení při komunálních volbách.

První místopředsedkyně Pavlína Polášková (dříve Nováčková) je opoziční zastupitelkou v Ostravě-Jihu a kulturní pracovnicí porubského obvodu. Jako bývalá předsedkyně má čerstvou zkušenost s fungováním ostravského předsednictva a může tak pokračovat v práci, kterou ve vedení v uplynulém období odvedla. Chtěla by se zaměřit na organizační a administrativní úlohu předsednictva a její zefektivnění.

Druhá místopředsedkyně Martina Dušková pracuje jako sociální pracovnice, je krajskou zastupitelkou a sociální oblasti se věnuje i v krajském expertním týmu, který vede. Chce se orientovat na propojování jak mezi členy a příznivci, tak mezi místním sdružením a ostravskými zastupitelskými kluby. U Pirátů otevřela také téma řešení sporů a mediace, které by chtěla dále rozvíjet a praktikovat.

Stejné cíle chtějí naplňovat i další místopředsedové, autor pirátské aplikace Větrání bez jedů a člen komise pro životní prostředí města Ostravy Václav Parchaňský a opoziční zastupitelka Ostravy-Jihu Gabriela Macečková, která se věnuje studiu japanologie a toho času je na rodičovské dovolené. 

---

Úvodní obrázek zdroj: Michal Najvárek

- - -
