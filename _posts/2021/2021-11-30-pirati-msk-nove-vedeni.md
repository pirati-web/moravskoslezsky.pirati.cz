---
layout: post
category: CLANKY
title: 'Piráti z Moravskoslezského kraje mají nové vedení'			
date: 2021-11-30
author: Jana Ožanova
image: posts/1_lukas-cernohorsky.jpg	
tags:				
  - KS-Moravskoslezsko
  - Lukáš-Černohorský
  - Rostislav-Řeha
  - Jiří-Demel
  - Marian-Babic		
  - Daniel-Galuszka
---

Ostrava, 30. listopadu 2021 – **Krajské fórum Pirátů v Moravskoslezském kraji si zvolilo nové předsednictvo. Členská základna v internetové volbě rozhodla o tom, kdo dál povede krajské sdružení. Novým krajským předsedou se stal Lukáš Černohorský. Na místopředsednická křesla usednou Rostislav Řeha, Jiří Demel, Marian Babic a Daniel Galuszka. Nově zvolené předsednictvo se shodlo na hlavních prioritách a směřování strany v kraji. Chce se podílet na rozšiřování členské základny, zvýšit motivaci stávajících členů a příznivců a především se zaměřit na nadcházející komunální volby.**

<hr />

> „Prvním úkolem předsednictva bude koncentrovat síly na obnovu „bojové“ morálky v kraji. Chceme posilovat členskou základnu a dosáhnout slušného zastoupení nejenom v okresních městech, ale i v menších městech a obcích. Ruku v ruce s nabíráním členů by měla jít jejich odborná profilace a zapojení do krajských expertních týmů tak, aby si každý našel jemu blízké téma. Do komunálních voleb chceme postavit co nejhustší síť kandidátů a kandidátek napříč krajem. Máme spoustu schopných lidí na radnicích, v opozici i na krajském zastupitelstvu a ti mají nejen nováčkům co předat,“

říká nový předseda Lukáš Černohorský, zkušený Pirát a bývalý poslanec.

První místopředseda Rostislav Řeha je dlouholetým členem krajského předsednictva, volba tak potvrdila jeho silnou pozici v kraji. Stejně jako v minulosti se bude věnovat hlavně hospodaření s krajským rozpočtem, aktivně chce řešit také případné spory a dohlédnout na hladkou komunikaci vnitrostranického aparátu.

Druhým místopředsedou byl zvolen Jiří Demel, který ve vedení krajského sdružení usedne již několikáté funkční období. Za důležité považuje zklidnit zjitřené emoce po sněmovních volbách a dál pokračovat v dobře rozdělané práci. I on chce věnovat velkou část energie nadcházejícím komunálním volbám, které ukážou sílu pirátské strany v kraji.

Naplňovat podobné cíle chtějí také další zvolení místopředsedové – právník a dosluhující předseda místního sdružení Opavské Slezsko Marian Babic a bohumínský zastupitel Daniel Galuszka, který je současně místopředsedou místního sdružení Karvinsko.

Úvodní obrázek zdroj: Jaroslav Kocián \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
