---
layout: post
category: CLANKY
title: 'V Zdeněk Bakala se objevil v Praze, k výslechu kvůli kauze OKD se ale nechystá '
date: 2021-06-10
author: Jana Ožanová
image: posts/lukas-cernohorsky-4.jpg
tags:					
  - OKD
  - Lukáš-Černohorský
  - Zuzana-Klusová
  - Vyšetřovací-komise
  - Zdeněk-Bakala

---
Ostrava, 10. června 2021 – **Zdeněk Bakala po dlouhé době zavítal zpět do Česka. Přijel do Prahy jako celebrita a mecenáš podporující studenty v rámci nadace Bakala Foundation. Když se ho před třemi lety snažil šéf vyšetřovací komise Lukáš Černohorský přimět vypovídat ohledně kauzy OKD, Zdeněk Bakala se nedostavil. Přesto tvrdí, že má svědomí čisté. Policie ho dodnes k výslechu nepředvedla a už ani nepředvede. Přestože komise shromáždila tisíce stran důkazů a svědectví, policie v březnu letošního roku případ údajného vytunelování odložila. Nepotvrdilo se, že by došlo k trestnému činu. Část vyšetřování ale ještě probíhá.**
<hr />

Ostravsko-karvinským regionem stále rezonuje související kauza převodu 40 tisíc bytů OKD, které měly být odprodány nájemníkům za nízké ceny, nakonec je ale zpeněžil právě Bakala, který si na dividendách vyplatil několik miliard podobně jako jeho následovníci. Dnešní vlastník bytů společnost Heimstaden je stejně jako jeho předchůdci Residomo či RPG v našem kraji největším vlastníkem bytového fondu a do značné míry v některých městech určují výši nájemného. 

>„Stát měl do konce roku 2018 velkou šanci pokusit se získat zpět své byty. Bohužel se ale rozhodl šanci nevyužít. Komise shromáždila dostatek podkladů, které potvrzují, že byly byty v roce 1990 ze státního majetku do společnosti OKD převedeny v rozporu s předpisy. Podle právních analýz, které si komise nechala zpracovat, mohl být tedy převod majetku neplatný. Komise tedy požádala Úřad pro zastupování státu ve věcech majetkových i Ministerstvo financí ČR, aby podalo určovací žalobu ještě do konce roku 2018, kdy by ještě byla její naděje na úspěch výrazně vyšší. V případě úspěšné žaloby by byty připadly státu. Obě instituce ale podat žalobu tehdy odmítly. Udělali jsme, co se dalo, nyní už zdá se spravedlnosti za dost učiněno nebude,“ 

dodává Lukáš Černohorský.

OKD už provozuje jediný činný důl ČSM, který má skončit příští rok. Včera ovšem jako ostatně před každými sněmovními volbami, ministr průmyslu, obchodu a také dopravy Karel Havlíček nasadil fáračky, sjel do dolů a tvrdil, že těžba černého uhlí může pokračovat déle. 

>„Transformace Karvinska je nutná, měli jsme s ní začít už dávno. Tu je třeba připravovat, ne slibovat prodloužení těžby, když ČSM ani nemá EIA na další období! Karvinské moře se má rozvíjet jako turistická lokalita, bude stát obchvat, lidem praskají domy, když tedy ministr slibuje další těžbu, ať řekne kde a s jakými náklady. Vláda, kraj i samosprávy mají řešit, jak se postarat o lidi a najít pro Karvinsko novou vizi, nová pracovní místa. Nestačí blekotat neurčité přísliby do médií a co půl roku měnit názor na ukončení těžby," 

dodává zastupitelka Karviné Zuzana Klusová.


---

Úvodní obrázek zdroj: [Lukáš Černohorský]({{'lukas-cernohorsky' | prepend: '/lide/' | relative_url}}) /Piráti/ \[[CC BY-SA 4.0](https://creativecommons.org/licenses/by-sa/4.0/deed.cs)\].

- - -
