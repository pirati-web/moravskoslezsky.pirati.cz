---
layout: post
category: CLANKY
title: Česká pirátská strana vyplouvá do podzimních voleb v Opavě s posádkou PIRÁTI & OPAVANÉ
date: 2018-08-02T12:49:23.824Z
author: Pavel Kořízek
authorId: pavel.korizek
image: tk-opava.jpg
tags:
  - Opava
  - Volby
  - Pavel-Kořízek
---

Opava, 2. 8. 2018 – Opavští Piráti společně s Opavany bez politické příslušnosti vytvořili do letošních komunálních voleb v Opavě společnou kandidátku. Na zteč do senátních  voleb vysílají Petra Pavlíčka. PIRÁTI & OPAVANÉ drží kurz volebního uskupení z minulých komunálních voleb OPAVANÉ- Nezávislí, Občané, Piráti. S volebním heslem „OTEVŘENOST, HOSPODÁRNOST, ÚCTA“ chtějí dělat komunální politiku slušnou a otevřenou, s vědomím, že jsou tady pro lidi, ne opačně. Chtějí politiku s vizemi a reálnými plány, politiku v souladu s dobrou správou, politiku odpovědnou vůči současné i budoucím generacím, zkrátka politiku pro lidi! V tom duchu a s výzvou „Pojďme dělat politiku slušně!“ je koncipován i jejich volební program a stejným směrem se bude ubírat jejich povolební strategie při budoucích jednáních se zástupci dalších politických stran a volebních subjektů.

PIRÁTI & OPAVANÉ nejsou jen známé tváře stávajících zastupitelů Hany Brňákové a Petra Pavlíčka, ale také další osobnosti, odhodlané pracovat ve prospěch města Opavy. Na čelních místech kandidátky figurují Hana Brňáková, Pavel Kořízek, Jan Štěrba, Pavel Gazda a Kateřina Skřivánková. „Petr Pavlíček byl letos zvolen jako kandidát Pirátů do Senátu za volební obvod č. 68. Do komunálních voleb tak kandiduje, dle jeho přání, z 11. místa,“ vysvětluje Pavel Kořízek, předseda krajského a místního sdružení Pirátů. „V Pirátské straně ctíme, aby nedocházelo ke kumulaci placených funkcí a je logické, že lídryní do komunálních voleb byla zvolena naše zkušená zastupitelka Hana Brňáková, kterou chceme, v případě volebního úspěchu, nominovat na primátorku města,“ dodává Kořízek. 

> „ Velmi si vážím odhodlání, ale i osobní odvahy všech našich kandidátů, kteří se rozhodli poskytnout odborné znalosti, profesní zkušenosti a volný čas pro práci ve prospěch našeho města. Ať to jsou kolegové Piráti, jejich příznivci a sympatizanti, nebo lidé, kteří se s námi rozhodli spolupracovat, protože vnímají realitu dnešní Opavy bez růžových brýlí. Není nám lhostejné aktuální dění a budoucnost našeho města. Neztotožňujeme se s arogantním chováním vůči občanům, s klientelistickými praktikami, či s chaotickými a netransparentními postupy. Chceme otevřeně komunikovat, informovat a aktivně zapojovat občany našeho města“ sdělila lídryně a kandidátka na primátorku Hana Brňáková. „O problémech se nebojíme otevřeně hovořit, ani je jen slepě nekritizujeme. V tomto volebním období jsme přicházeli s konstruktivními návrhy a podporovali jsme smysluplná rozhodnutí. Takto hodláme pokračovat i v budoucím období nejen se stávajícími kolegy, ale i s novými posilami našeho týmu. Společně sdílíme představy, jak by město mělo fungovat, aby se v něm dobře žilo. V programu rozvíjíme myšlenky, které budou městu a spoluobčanům prospěšné. Přejeme si, aby naše loď ve volebním výsledku získala dostatečně silný vítr do plachet, abychom mohli naše vize ve prospěch města proměnit v realitu,“ dodala Brňáková.

Kontakt: 
Hana Brňáková, místopředsedkyně MS a lídryně kandidátky PIRÁTI & OPAVANÉ

> Email: hana.brnakova@pirati.cz, Tel. 721 741 919

Pavel Kořízek, předseda MS a 2.místo kandidátky PIRÁTI & OPAVANÉ

> Email: pavel.korizek@pirati.cz, Tel. 777 237 635

Jan Štěrba, 3.místo kandidátky PIRÁTI & OPAVANÉ

> Email: jan.sterba@pirati.cz, Tel. 602 533 993

- - -
