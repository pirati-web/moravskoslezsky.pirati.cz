---
layout: post
category: CLANKY
title: 'Ostravští Piráti na duben chystají poprvé Týden Země'
date: 2022-03-31
authorId: jana.ozanova
image: posts/tyden-zeme.jpg
tags:				
  - Ostrava			
  - Ekologie		
  - Zdravotnictví		
  - Rostislav-Řeha
  - Hana-Pavlíčková
  - Týden-Země
---

Ostrava, 31. března 2022 – **Ostravští Piráti na druhou polovinu dubna připravují první ročník akce s názvem Týden Země. Týden přednášek a diskusního fóra s podtitulem ZERO WASTE se uskuteční od 19. do 27. dubna v době, kdy se po celé zeměkouli bude konat řada akcí zaměřených na ochranu naší planety.**

<hr />

Piráti s Týdnem Země přicházejí v době, kdy vědci na Antarktidě zaznamenali prudký nárůst teplot až o 50 °C nad normálem.

>„Viditelné změny kolem nás nám dávají jasně najevo, že bychom globální klimatickou změnu měli začít brát vážně dříve, než bude pozdě. Ochranu klimatu už není možné odložit na později,”

míní místostarosta Moravské Ostravy a Přívozu Rostislav Řeha, který se u Pirátů věnuje životnímu prostředí dlouhodobě.


>„Víme, že můžeme mít krátkodobě větší problémy a ani ty nesmíme opomíjet, jenže dnes nachystaná klimatická opatření se začnou projevovat třeba až za desítky let. I Putina dříve nebo později zastavíme, s přírodou to budeme mít mnohem obtížnější,“

dodává Rostislav Řeha s odkazem na právě probíhající válku na Ukrajině.


Při organizaci Týdne Země ostravští Piráti využijí zkušeností z akcí PirateCon, které organizují formou jednodenního diskusního fóra na zvolené téma. Také Týden Země bude mít každý rok jiné téma.


Podtitul letošního ročníku zní ZERO WASTE a potvrzuje, že se Piráti nebojí otevírat nepopulární témata.

>„O odpadu se moc nemluví, ale všichni víme, že je tady s námi a že se nás týká. Problém odpadů už je tak velký, že je jedním z klíčových globálních témat. Vyhozením pytle do popelnice totiž problém s odpady nekončí, ale začíná,“

říká iniciátorka projektu Týden Země a koordinátorka celé akce Hana Pavlíčková.

Na celém světě se ročně vyprodukuje asi 2 000 000 000 tun odpadu. V České republice je to zhruba 38,5 milionů tun. Množství odpadu se ale každoročně zvyšuje. Do roku 2050 se produkce celosvětového odpadu zvýší o dalších 70 %.


>„Pokud nechceme, aby se z naší planety stala jedna velká skládka, potřebujeme se naučit hospodařit tak, abychom neprodukovali žádný odpad. Během Týdne Země proto proběhne například přednáška s odbornicí na domácnost bez odpadu, dále vystoupí František Elfmark s Martinem Šmídou, kteří rozeberou český odpad v číslech. Budeme se bavit také o smysluplné módě nebo o iniciativě “Až na krev”, která řeší používání jednorázových tamponů a vložek. Další téma, které je v české společnosti spíše tabu,“

přibližuje program akce Hana Pavlíčková.


Týden země ZERO WASTE doprovodí také oblíbený swap oblečení a rostlin nebo tipy, jak chytře nakupovat nebo cestovat do práce. O nápad ostravských Pirátů je už teď zájem i z jiných regionů.

>„V tuto chvíli řešíme po pirátské linii online streamy jednotlivých přednášek do dalších míst v České republice. Je pravděpodobné, že se k naší ostravské iniciativě přidají i Piráti v dalších krajích. Téma životního prostředí je pro nás mladé velmi palčivé a rozhodně ani s válkou na Ukrajině neustupuje do pozadí,“

zdůrazňuje Hana Pavlíčková.


Všechny přednášky v Týdnu Země ZERO WASTE budou, jak je u Pirátů dobrým zvykem, otevřeny široké veřejnosti a budou zdarma.

>„Sdílení informací je pro nás jednou z klíčových hodnot,“

uzavírá Rostislav Řeha.

---
Úvodní obrázek zdroj: [[Freepik   License](https://www.freepikcompany.com/legal?_gl=1*12fi5ab*fp_ga*MTk1ODE4MjY5LjE2NDg4MjQ3OTg.*fp_ga_QWX66025LC*MTY0ODgyNDc5Ny4xLjEuMTY0ODgyNTcxMy42MA..*_ga*MTk1ODE4MjY5LjE2NDg4MjQ3OTg.*_ga_18B6QPTJPC*MTY0ODgyNDc5Ny4xLjEuMTY0ODgyNTcxMy42MA..#nav-freepik-license)\], [z Freepik](https://www.freepik.com/psd/banner). grafika:Hana Pavlíčková

- - -
