---
layout: post
category: CLANKY
title: 'Piráti odmítli energetickou koncepci kraje: Pálit uhlí až do roku 2044 je nesmysl, řešme transformaci!'
date: 2021-08-24
author: Jana Ožanová
image: posts/nova-hut-ocelarna-energetika.jpg
tags:
  - Ostrava
  - Moravskoslezský-kraj
  - Energetika
  - Václav-Parchaňský
  - Veronika-Murzynová
  - Zuzana-Klusová
---

Ostrava, 24. srpna 2021 – **Uzavírání černouhelných dolů, zdražování elektřiny i tepla kvůli rostoucí ceně emisních povolenek nebo odpojování bytových domů od centrálního zásobování teplem. To všechno jsou problémy, které aktuálně trápí Moravskoslezský kraj.**

<hr />

> „Právě nová energetická koncepce za 1,2 milionu nám měla pomoci najít odpovědi a ukázat směr, kterým se má energetika v našem průmyslovém kraji ubírat. Krajem předložený dokument je ale bohužel zralý na hození do koše. Vychází totiž z dat roku 2014, neřeší zvyšování cen emisních povolenek ani evropské klimatické cíle. Na výboru pro životní prostředí jsme jej proto odmítli doporučit ke schválení a požadujeme zpracovat novou koncepci,“

komentuje krajská zastupitelka a předsedkyně Výboru pro životní prostředí Zuzana Klusová.

Dvě ze tří variant zpracovaných v Územní energetické koncepci počítají s tím, že se v Moravskoslezském kraji ještě v roce 2044 bude v elektrárnách a teplárnách spalovat přibližně polovina dnešního množství uhlí.

> „Koncepce je zastaralá a její naplňování by vedlo k tomu, že následující čtvrtstoletí rezignujeme na snahu zlepšit ovzduší v našem kraji. Plánovaný útlum těžby by s ní byl v rozporu. Přestože koncepce nemá právní závaznost, při posuzování nových staveb jako jsou elektrárny, spalovny odpadu nebo teplárny, se hodnotí, zda jsou tyto nové záměry s koncepcí v souladu. Bez kvalitní koncepce nevíme, čeho vlastně chceme tou mnohamiliardovou transformací dosáhnout, co je jejím cílem a nemůžeme tedy ani zajistit, že se desítky miliard na proměnu kraje utratí skutečně efektivně a smysluplně,“

vysvětluje autor připomínek Václav Parchaňský, který se jako člen krajského expertního týmu Pirátů pro oblast životního prostředí zúčastnil veřejného projednávání koncepce a již v srpnu loňského roku při zjišťovacím řízení upozorňoval kraj na její neaktuálnost.

Piráti jsou proti schválení takové koncepce a pro její schválení nezvednou ruku ani na zářijovém zastupitelstvu.

> „Prosadili jsme, aby se v usnesení výborů doplnilo, že pokud to legislativně bude možné, začne kraj okamžitě zpracovávat koncepci novou. Podle nás nejde o formalitu, územní energetická koncepce je totiž podkladem pro zpracování zásad územního rozvoje nebo územního plánu. Kvůli šlendriánu tak může dojít k neúčelnému utrácení peněz z evropských fondů, což může ve výsledku znamenat zdražení tepla a elektřiny pro obyvatele,“

dodává Zuzana Klusová.

Evropská komise v červenci vydala klimatický balíček Fit for 55, jehož cílem je snížení emisí o 55 % do roku 2030. Uhelná komise stanovila datum ukončení spalování na rok 2038, přičemž většina odborníků se shoduje, že k tomu z ekonomických důvodů většina provozovatelů přistoupí mnohem dříve, okolo roku 2030. Piráti chtějí, aby nová koncepce vznikala paralelně s aktualizací Státní energetické koncepce, kterou připravuje Ministerstvo průmyslu a obchodu a rovněž aby do její přípravy byla více zapojena veřejnost a to zejména v oblasti stanovení cílů Koncepce.

> „Víme, že se do roku 2023 uzavře elektrárna Dětmarovice a kvůli rostoucí ceně povolenek hrozí, že i další teplárny a elektrárny budou nuceny přejít na plyn nebo jiný zdroj daleko dříve, než očekávaly. My se musíme snažit co nejlépe připravit na různé varianty vývoje. O konci těžby uhlí se na Ostravsku a Karvinsku mluví od 90. let minulého století, OKD mělo problémy řadu let. Je to právě neochota našich politiků postavit se realitě čelem a do toho kyselého jablka kousnout, která způsobila, že dnes čelíme zavírání dolů nepřipraveni a s obavami o budoucnost. Zavírání očí před problémy nebo jejich odkládání bohužel situaci nevyřeší,“

komentuje kandidátka do Sněmovny Veronika Murzynová, která se tématu zelené dohody a spravedlivé transformace věnuje v týmu europoslance Mikuláše Peksy.

Materiál, který Piráti předložili na Výboru pro ŽP a přijatá usnesení si můžete přečíst zde:

- Návrh předsedkyně výboru Zuzany Klusové a člena výboru Václava Parchaňského - [[PDF](https://a.pirati.cz/msk/doc/pirati-energeticka-koncepce-stanovisko-vybor-zp.pdf "pirati-energeticka-koncepce-stanovisko-vybor-zp.pdf - 104,2 KiB")].
- Usnesení Výboru pro životní prostředí zastupitelstva kraje - [[PDF](https://a.pirati.cz/msk/doc/vybor-pro-zp-usneseni.pdf "vybor-pro-zp-usneseni.pdf - 166,1 KiB")].


---

Úvodní obrázek zdroj: Petr Štefek \[[CC BY-SA 3.0 CZ](https://creativecommons.org/licenses/by-sa/3.0/cz/deed.cs)\], z [Wikimedia Commons](https://commons.wikimedia.org/wiki/File:Nova_hut_ocelarna_energetika.jpg).

- - -
