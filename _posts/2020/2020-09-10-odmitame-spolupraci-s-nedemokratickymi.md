---
layout: post
category: CLANKY
title: 'Piráti odmítají spolupráci s nedemokratickými stranami, krajské fórum vyzývá k odstoupení od deklarace'
date: 2020-09-10
author: Jana Ožanová
image: posts/koprivnice-radnice.jpg
tags:
  - Kopřivnice
  - SPD
  - KS-Moravskoslezsko
---

Ostrava, 10. září. 2020: **Piráti pro Kopřivnici musí odstoupit od koaliční deklarace, kterou před dvěma týdny podepsali. Rozhodlo o tom fórum Pirátů v Moravskoslezském kraji ve včerejším hlasování. Když kopřivničtí Piráti podpořili současného starostu, obsadili místo jednoho radního a podepsali deklaraci o přijetí odpovědnosti za správu města, snesla se na hlavu Pirátů v kraji lavina kritiky. Jeden ze signatářů dohody totiž figuruje na kandidátní listině SPD a Piráti, jak je známo, užší spolupráci s touto nedemokratickou stranou odmítají. Celá situace vznikla především špatnou komunikací kopřivnické buňky s předsednictvem krajského sdružení, deklarace byla totiž podepsána bez jeho vědomí. Člen Pirátů pro Kopřivnici Ladislav Stehlík, který deklaraci podepsal, teď musí na základě hlasování krajského fóra od deklarace odstoupit.**

<hr />
Situace ve vedení města Kopřivnice vůbec není jednoduchá. Po několikátém vypovězení smluv mezi členy vedení města ze začátku roku se ukázalo, že spolupráce vedoucích stran je velmi problematická.

>„Vznikly tady dva hlavní proudy. Stávající starosta Kopečný (ODS) byl pod tlakem prvního místostarosty Hanuse (ODA - KK), který rovněž usiloval o pozici starosty. V tomto sporu jsme se postavili za stávajícího pana starostu. Jeho oponent Adam Hanus o naši důvěru přišel, když se ukázalo, že město bez výběrového řízení zadalo zpracování dokumentů města společnosti, která vytvářela (ODA - KK) předvolební kampaň. Jako podmínku pro podpis deklarace jsme navrhli zrušení funkce třetího místostarosty, která byla opětovně zřízena po volbách 2018, tato funkce tak již neměla být dále obsazena. Město tím mělo ušetřit asi dva a půl milionů korun,“ 

popisuje složitou situaci na kopřivnické radnici a motivy podpory stávajícího starosty Ladislav Stehlík.

O nešťastném podpisu deklarace vedli Piráti v kraji otevřenou debatu, lidé z krajského předsednictva se sešli s kopřivnickými Piráty i s tamním starostou. 

>„Okolnosti podpory současného starosty jsou svým způsobem pochopitelné a našim lidem v Kopřivnici jejich roli nijak nezávidím. Snažili se o stabilizaci vedení města, které dlouhodobě nefunguje, což narušuje i chod úřadu. Nicméně zde došlo k pochybení a překročení kompetencí, podpis dohody si měli nechat posvětit krajským sdružením. To by s podílem na vedení města s podporou SPD nesouhlasilo, to vyplynulo i ze včerejšího hlasování. Vyzýváme tedy našeho zastupitele Ladislava Stehlíka, aby od deklarace odstoupil,“ 

dodává předseda krajského sdružení Jiří Demel. 

---

Úvodní obrázek zdroj: Jan Polák – Vlastní dílo, CC BY-SA 3.0 https://commons.wikimedia.org/w/index.php?curid=72799512

- - -
